अगर आप महाकुंभ में माैनी अमावस्या पर संगम में पुण्य की डुबकी लगाना चाहते हैं तो जेब ढीली करने के लिए तैयार रहें। निजी टेंटों और होटलों ने माैनी अमावस्या पर किराये में तीन गुना तक बढ़ोत्तरी की है। 
जो छात्र अमेरिका में रहकर पढ़ाई कर रहे हैं और अमेरिका में काम करना चाहते हैं, उनके एफ-1 वीजा को एच-1बी वीजा में बदलने की प्रक्रिया को आसान किया गया है। अजित पवार के नेतृत्व वाली एनसीपी ने दिल्ली विधानसभा चुनाव के लिए अपने 30 उम्मीदवारों की घोषणा कर दी है और उनकी पार्टी अकेले ही चुनाव लड़ने जा रही है. दिल्ली विधानसभा चुनाव में अजित पवार की अगुवाई वाली एनसीपी ने अपने उम्मीदवारों का ऐलान कर दिया है. पार्टी ने यहां 30 उम्मीदवार उतारे हैं. यह मिशन चंद्रयान-2 की अगली कड़ी है, क्योंकि पिछला मिशन सफलतापूर्वक चंद्रमा की कक्षा में प्रवेश करने के बाद अंतिम समय में मार्गदर्शक सॉफ्टवेयर में गड़बड़ी के कारण उतरने की नियंत्रित प्रकिया में विफल हो गया था, सॉफ्ट लैंडिंग का पुनः सफल प्रयास करने हेतु इस नए चंद्र परियोजना को प्रस्तावित किया गया था। प्रत्येक देश-काल में कोई न कोई प्रसिद्ध दार्शनिक ज़रूर होता है, जो उस समय को चिह्नित करता है और साथ ही उस समय की युग-चेतना को दर्शाने वाला दर्शन प्रस्तुत करता है। इसमें कोई दो राय नहीं है कि महान् दार्शनिक श्री श्री दीपक कलाल ऐसे दार्शनिकों की श्रेणी में शामिल हैं। वह युग-प्रवर्तक हैं। उन्होंने अपने कार्य-दर्शन से यह बताया है कि अगर आप अपना अस्तित्व दुनिया के सामने रखना चाहते हैं, तो किसी भी प्रकार की टुच्चई कर सकते हैं। इससे न केवल बाज़ार से गृहस्थी चलाने के लिए पर्याप्त आय के साधन प्राप्त हो सकते हैं, बल्कि लोगों का मनोरंजन भी किया जा सकता है।
दीपक कलाल का प्रमुख शब्द-पद—‘मुझे टाटा करो’ और ‘मुआ’  अपने भीतर गहन अंतर्दृष्टि समेटे हुए हैं। ये शब्द-पद देकार्त के प्रसिद्ध कथन—‘आई थिंक, देयरफ़ोर आय एम’ को भी पीछे छोड़ देते हैं। ‘मुझे टाटा करो’ और ‘मुआ’ जैसे आह्वान एक क़िस्म की झिड़की और घिन पैदा करते हैं, लेकिन इन्हें बार-बार देखने से एक नशीली आदत-सी बन जाती है। इस दर्शन को वास्तव में बंबइया धरती की कुनबैया कह सकते हैं, जहाँ मनोरंजन-क्षेत्र से जुड़े लोग काम की तलाश में सब संभव प्रयास करते हैं और अपने अस्तित्व को बनाए रखने के लिए संघर्षरत रहते हैं।

कुछ लोग ख़बरों में या नज़रों में बने रहने के लिए कुछ भी करते रहते हैं; जैसे अजीब-ओ-ग़रीब कपड़े पहनना, अफ़वाहें उड़वाना आदि-आदि। ये क्षेत्र विशेष को नीचा दिखाने के लिए नहीं, बल्कि बंबइया धरती पर इस फ़िनोमिनन के हमेशा होने की बात पर आधारित कथन है। इस दर्शन पर आधारित एक प्रसिद्ध शो ‘बिग बॉस’ एक तरह के ‘सॉक्ररेटिक डायलॉग’ की ही एक अभिव्यक्ति है, जिसमें भारत के महान् दार्शनिक (अलग-अलग क़िस्म की टुच्चई में माहिर) आते हैं और अपनी ज्ञान-गंगा से सबको विभोर कर देते हैं।
राखी सावंत को इस दर्शन की प्रमुख प्रणेता माना गया है, लेकिन दीपक कलाल से लेकर पुनीत सुपरस्टार जैसी तमाम शख़्सियतों ने इस दर्शन को एक बिल्कुल नई ऊर्जा दी है। पुनीत ने तो मानव-मल तक खा सकने का अद्भुत जज़्बा दिखाया। इसको ‘मुआ’ फ़िनोमिनन कहना सही रहेगा, जिसका अर्थ है—ऐसी कोई हरकत करना जिसका कोई तर्क नहीं; जो देखने वालों में घिन और हास्य दोनों पैदा करे तथा उन्हें मजबूर करे कि जिसके वे साक्षी बने, उसे औरों के साथ भी साझा करें। ‘मुआ’ शब्द से इस दर्शन को परिभाषित करने का कोई तार्किक कारण मेरे पास नहीं है, क्योंकि तर्कसंगत बातचीत आपको बहुत बीमार और ग़रीब कर सकती है। वैसे भी पाकिस्तानी व्यंग्यकार मोईन अख़्तर कह गए हैं, ‘‘हमारा मर्ज़ी, हम नहीं जीतेगा...’’  वैसे ही, ‘‘हमारा मर्ज़ी, हम इसको ‘मुआ’ फ़िनोमिनन बोलेगा।’’

आज हर वह व्यक्ति जो मनोरंजन के संसार में काम करना चाहता है, उसे अपने अस्तित्व को समाज के समक्ष बनाए रखना होगा। ये बात मनोरंजन के क्षेत्र में ही नहीं, बल्कि आम ज़िंदगी में भी है—आप गॉसिप नहीं करते; बकलोली में मज़ा नहीं आता, आपको अनुपयोगी मान लिया जाएगा। आप अप्रासंगिक हो जाएँगे।
अप्रासंगिक हो जाने के डर के विषय में युवाल नोआ हरारी ने भी चर्चा की है, जो हमारे दौर के लिए बेहद महत्त्वपूर्ण है। आज हर व्यक्ति हर माध्यम में ऊल-जलूल हरकतों के कारण ख़बरों में बने रहना चाहता है।

दीपक कलाल का यह ‘मुआ’ फ़िनोमिनन अभी हाल ही में देखा गया, जब एक प्रोफ़ेसर अनामदास पीपी ने कह दिया कि गुरुत्वाकर्षण बल की सैद्धांतिक परिपाटी उनके दिमाग़ की उपज रही। वह आगे कहते हैं, ‘‘न्यूटन नाम का कोई ऐतिहासिक चरित्र इस धरती पर कभी हुआ ही नहीं।’’ दुख की बात यह है कि उनकी इस बात पर मात्र कुछ हज़ार लाइक और कुछ सैकड़ा शेयर आए हैं। इस मामले में वह दीपक कलाल के अनुयायी होते हुए भी उतनी पहचान नहीं बना पाएँगे, जितनी इस तरह के बाक़ी दार्शनिक बना ले रहे हैं। उनको ‘बिग बॉस’ जैसे शो में तब तक नहीं बुलाया जाएगा; जब तक वह एक दो-बार कहीं पिट-पिटा न जाएँ, या फिर ऐसा कुछ न कर दें... जैसा एक नफ़रती चिंटू पत्रकार-एंकर ने किया—दारू पीकर न्यूज़ पढ़ दी।
आख़िर ऐसे ही तो फ़ेमस हुआ जाता है।

अगर आप प्रोफ़ेसर अनामदास को जानते हैं तो आपको थोड़ी उकताहट हो सकती है कि जिन प्रोफ़ेसर साहब की बात यहाँ हो रही है, वह कोई और हैं और उन्होंने कुछ और कहा है। अगर मैं यह व्यंग्य भी लिख रहा हूँ तो उनके नाम को बताए बिना क्यों लिख रहा हूँ? क्या औचित्य है इसका? ये तो व्यंग्य-विधा में बहुत सेफ़ प्ले है।
दरअस्ल, बात यह है कि मेरी बात कोई अर्थ ही नहीं बना रही। यही तो बात है। अगर आपको इस लेख में कुछ भी एब्सर्ड नहीं लगता और यह एक साधारण-सा व्यंग्यात्मक लेख लगता है; तो मैं महान् दार्शनिक दीपक कलाल का बहुत ही निहायती उल्लू और बिगड़ैल क़िस्म का विद्यार्थी हूँ, क्योंकि लॉजिक की वीभत्स हत्या से उपजा यह ‘मुआ’ फ़िनोमिनन आपको तुरंत समाचार में ले आएगा। यह लेख भी ‘मुआ’ फ़िनोमिनन की परिधि पर घूमते-घूमते प्रस्फुटित हुआ है। दस गाली, दो ताली... और आप हिट।

एक लेखक के तौर पर मैं भी कह सकता हूँ कि मैं प्रेमचंद का दूसरा जन्म हूँ और इस जन्म से पहले मैंने ब्रिटेन में शेक्सपियर के रूप में जन्म लिया और अँग्रेज़ी साहित्य का युग-प्रवर्तक बन गया। मैं साहित्य का शक्तिमान, महान् कुल्लीमान—‘टुचुक-टुचुक’। मैंने ही मार्सेल प्रूस्त को लिखना सिखाया, मैंने ही हर काल का साहित्य जना है, मैं ही हूँ अद्भुत, अदम्य साहस की परिभाषा, मैं हूँ थ्री फ़ॉर जा ट्वेंटी फ़ोर।
बुडूम-बुडूम...

प्रोफ़ेसर अनामदास पीपी ही असली न्यूटन हैं! इसे सिद्ध भी किया जा सकता है। पर इसे सिद्ध करने की न तो ज़रूरत है, न ही प्रोफ़ेसर साहब की इच्छा। यह ज़रूर है कि इंटरनेट की आवारा भीड़ और ट्रेंडिंग-डेस्क के जुझारू पत्रकार इसे सिद्ध-असिद्ध करने की थकेली कोशिश करते रहेंगे। लेकिन व्यूज़ फिर भी नहीं आएँगे, और वे बॉस की गालियाँ खाएँगे ही खाएँगे।
इस बीच प्रोफ़ेसर अनामदास मल भी खा सकते हैं, पिट भी सकते हैं, वीडियो में रो भी सकते हैं और कोई भी भौचक टुच्चई कर सकते हैं। ये सब ‘मुआ’ फ़िनोमिनन को चरितार्थ करता है।

‘मुआ’ फ़िनोमिनन भिन्नता और वीभत्स रस के संचारी भाव जुगुप्सा का ट्रेंड फूफा है। यहाँ आपको भिन्न रहना है और समाचार में बने रहना है। इससे कोई मतलब नहीं है कि आप कौन हैं, क्या करते हैं, कैसे हैं! सब टुच्चई है—चाहे गा लो—“गो कोरोना गो...”, चाहे बक लो गाली, लड़ लो, करवा लो अपने ऊपर पाँच-दस एफ़आईआर—सब ‘मुआ’ है।
यह सब क्यों है! क्योंकि प्रोफ़ेसर अनामदास ‘मुआ’ फ़िनोमिनन के प्रैक्टिसनर के रूप में जानते हैं कि अकादमिया में उनसे कुछ उखड़ा नहीं, मीडिया में उनको किसी ने भाव नहीं दिया। कुछ फ़ेमस ज़रूर हुए, तो भूख बढ़ गई। तो क्या करें? लंपटगीरी करने में क्या नुक़सान है? सब कर रहे हैं! मैं भी कर ही लेता हूँ!

लंपटगीरी से होगा यह कि ऐतिहासिक शख़्सियत बन जाने की परम संभावनाएँ रहेंगी और जब आप बूढ़े हो चुके हों, आपने अपना जीवन जी लिया हो, तब आप कुछ धूल में लट्ठ मार भी लोगे... तो इससे कुछ लोग तो कम से कम आप पर विश्वास करेंगे ही। ‘मुआ’ फ़िनोमिनन की सबसे बड़ी ख़ासियत यह है कि आप दुनिया को यह कहेंगे कि आप जो हरकत कर रहे हैं, वह बस केवल एक एक्ट है, वास्तव में आप अलग हैं; तो लोग ये समझेंगे कि आप मज़ाक़ कर रहे हैं, भले ही आप घोर गंभीर क्यों न हों! ‘मुआ’ फ़िनोमिनन की इस संकल्पना को ‘दीदी डर गई, दीदी डर गई’ कहा जाता है। इसके अपने कई डाइनेमिक्स हैं, जिन पर कभी और बात की जाएगी।
इस सबके कारण ही आज दीपक कलाल युग-प्रवर्तक हैं। अभी हाल ही में वह चर्चाओं में रहे कि वह अपनी निजी ज़िंदगी में बहुत ही गंभीर क़िस्म के व्यक्तित्व हैं और वह जो ऑनलाइन करते हैं, वह एक चरित्र है। प्रोफ़ेसर अनामदास भी ऐसा ही कर सकते हैं, क्योंकि पहले वह ट्विटर (अब X) पर काफ़ी चर्चाएँ किया करते थे; तब उनको कोई भी लपेटकर चला जाता, अब नहीं करते। इसका परिणाम यह हुआ कि वह निरंतर प्रसिद्ध होते चले गए और उनकी बकवास पेलने की शक्तियाँ अद्भुत रूप से बढ़ गईं।

प्रोफ़ेसर अनामदास अब इस चरित्र की आड़ में कुछ भी बक सकते हैं। जैसे हनुमानकाइंड का निजी रैपर प्रोफ़ेसर अनामदास हैं या ‘ब्राउन रंग’ के असली लेखक अनामदास ही तो हैं। ‘एम्पटीनेस’ के रोहन राठौर नाम के व्यक्ति की खोज अनामदास ने ही की। अगर कोई फ़ैक्ट चेक करता है और पकड़कर पेल देता है तो कहा ही जा सकता है, ‘‘मैं एक विवादास्पद चरित्र खेल रहा था, क्या आप मुझे असली समझ बैठे? मूर्ख!’’
दीपक कलाल से पहले भी ‘मुआ’ फ़िनोमिनन के कुछ प्रैक्टिसनर रहे हैं; जैसे ‘बिग बॉस’ के अनगिनत चरित्र, लेकिन दीपक कलाल ने इसे आम जन तक पहुँचाया है। आज गली-गली, मुहल्ला-मुहल्ला, नगर-नगर होड़ लगी हुई है—‘मुआ’-दर्शन का अनुयायी बनने की।

यह एक क़िस्म की क्रांति है। अब नई मानव-चेतना का जन्म हुआ है। इतिहास दीपक कलाल को याद रखेगा। याद रखेगा कि नहीं...?
ज्ञानरंजन ने अपने एक वक्तव्य में कहा है : ‘‘सूची कोई भी बनाए, कभी भी बनाए; सूचियाँ हमेशा ख़ारिज की जाती रहेंगी, वे विश्वसनीयता पैदा नहीं कर सकतीं—क्योंकि हर संपादक, आलोचक के जेब में एक सूची है।’’
इस तीखी सचाई से परिचित होने के बावजूद हम फिर उपस्थित हैं। वर्ष 2021 — 2022 — 2023 और 2024 में हमने ‘हिन्दवी’ पर ‘इसक’ के अंतर्गत ऐसे 21 कवियों की कविताएँ प्रस्तुत कीं, जिन्होंने गए 24-25 वर्षों में हिंदी-कविता-संसार में अपनी अस्मिता और उपस्थिति को पाया और पुख़्ता किया। इसक—यानी 21वीं सदी की कविता का संक्षिप्त रूप—की परिकल्पना को प्रकट और स्पष्ट करते हुए हम कहते आए हैं कि इसक हमारी मुख्य योजनाओं में सम्मिलित है और यह हमारा वार्षिक आयोजन है। इस प्रसंग में ही अब प्रस्तुत है—इसक-2025

इसक की इस पाँचवीं सूची में हम 21 ऐसे कवियों की कविताएँ प्रस्तुत कर रहे हैं, जिनमें से कुछ के पहले कविता-संग्रह 2023-24 में प्रकाशित हुए हैं, कुछ हिंदी की प्रतिष्ठित पत्रिकाओं और वेबसाइट्स में/पर नियमित प्रकाशित हुए हैं, तो कुछ ने सीधे ‘फ़ेसबुक’ पर कविताएँ रचकर अपनी रचनात्मक अस्मिता अर्जित की है। कुछ हिंदी विभाग से संबद्ध हैं तो कुछ संपादन से तो कुछ सोशल मीडिया के वायरल-वैभव से...
भिन्न-भिन्न भौगोलिकताओं से आते और उनमें सतत भटकते, विस्थापित होते हुए इन कवियों के सामने जीवन और आजीविका से जूझने के अनिवार्य प्रश्न और संकट बने हुए हैं। इन प्रश्नों के बीच इनमें से कुछ कवि ज्ञान के विभिन्न अनुशासनों में काम कर रहे हैं और ख़ुद को एक बड़ा काम करने के लिए तैयार कर रहे हैं।

इसक-2021, इसक-2022, इसक-2023, इसक-2024 के बाद अब इसक-2025 के संदर्भ में भी हमारी कोशिश है कि नव वर्ष के आरंभिक 21 दिनों में हम इन 21 कवियों को और जान सकें। इस प्रसंग में इन कवियों से बातचीत, उनका गद्य, उनके उद्धरण, वीडियो, कविता-कार्ड्स... हम अपने सोशल मीडिया प्लेटफ़ॉर्म्स पर जारी करेंगे। इस क्रम में हम अपना वार्षिक संकल्प भी दुहराते हैं कि हमारा यह भी यत्न है कि हिंदी की आलोचना और समीक्षा-पद्धति भी कुछ बदले और इन कवियों पर विस्तार से बात हो सके। इस प्रकार संभवतः बग़ैर आलोचना के ही हिंदी में महत्त्वपूर्ण कवि मान लिए जाने का प्रचलन समाप्त हो।
बहरहाल, वर्ष 2025 के लिए ‘हिन्दवी’ की इसक-सूची यह है :

अजय नेगी
अमर दलपुरा

अशोक कुमार
आमिर हमज़ा

आलोक आज़ाद
आशुतोष प्रसिद्ध

कुमार मंगलम
गौरव भारती

निशांत कौशिक
नीरव

प्रदीप अवस्थी
प्राची

रचित
रहमान

विजय राही
शाम्भवी तिवारी

शिवम चौबे
शैलेंद्र कुमार शुक्ल

संदीप तिवारी
सत्यव्रत रजक

सौरभ मिश्र
प्रस्तुत सूची में दर्ज नाम अकारादि-क्रम में हैं। ‘हिन्दवी’ ने हिंदी-साहित्य-संसार में सक्रिय महत्त्वपूर्ण रचनाकारों, आलोचकों और संपादकों से परामर्श के पश्चात् यह सूची पूर्ण की है।

इस सदी की हिंदी कविता को व्यापक स्थान और प्रसार मिले, ‘हिन्दवी’ की यह आकांक्षा अपने आरंभ से ही रही है। इस सिलसिले में स्त्री-कवियों पर एकाग्र एक भिन्न और विशिष्ट आयोजन नई सृष्टि नई स्त्री शीर्षक से हमने महिला दिवस के अवसर पर मार्च-2021 में संभव किया, उसकी दूसरी कड़ी मार्च-2022, तीसरी कड़ी मार्च-2023 और चौथी कड़ी मार्च-2024 में प्रस्तुत की। इस सिलसिले की पाँचवीं कड़ी मार्च-2025 में प्रस्तुत करना हमारी योजनाओं में है। इस प्रक्रिया में नामों के दुहराव से हम भरपूर बच रहे हैं, इसलिए यहाँ प्रस्तुत सूची में स्त्री-कवियों की संख्या कम है। इस अर्थ में देखें तो इक्कीसवीं सदी की हिंदी कविता का पूरा दृश्य समझने के लिए हमारा आग्रह है कि कविता-प्रेमी पाठक हमारे दोनों वार्षिक आयोजनों—इसक और नई सृष्टि नई स्त्री—से गुज़रें।
जल्दी-जल्दी में लिखी गईं गोपनीय नोटबुक्स और तीव्र भावनाओं में टाइप किए गए पन्ने, जो ख़ुद की ख़ुशी के लिए हों।
• हर चीज़ के लिए समर्पित रहो, हृदय खोलो, ध्यान देकर सुनो।

• कोशिश करो कि कभी अपने घर के बाहर शराब के नशे में धुत्त न मिलो।
• अपने जीवन के प्रेम में डूबे रहो।

• जो कुछ आप महसूस करते हो, वह ख़ुद-ब-ख़ुद अपना अस्तित्व पाएगा।
• सरल मन वाले दीवाने संत सरीखे बनो।

• उतरो—जितना गहरा उतरना चाहते हो।
• मन की अथाह गहराई में उतरकर लिखो, जो मन में आए वह लिखो।

• अपनी तीव्र-अकथनीय-विशिष्ट व्यक्तिगत अंतर्दृष्टियों का सामना करो।
• हर ख़याल कविता नहीं है, लेकिन ख़याल तो है।

• छाती में काँपती अनियंत्रित-अनैच्छिक तरंगों को पहचानो।
• सामने मौजूद चीज़ पर सम्मोहित होकर उसके सपने में गुम हो जाओ।

• साहित्यिक, व्याकरणिक और वाक्य-विन्यास संबंधी प्रतिबंधों को भूल जाओ।
• प्रूस्त की तरह समय का एक संयंमी चाय-प्रेमी बनो।

• संसार की सच्ची कहानी को भीतर तैयार हुए एकालाप में कहो।
• रुचि का चमकता केंद्र वह आँख है, जो आँख के भी भीतर है।

• स्मरण-शक्ति के साथ लिखो और ख़ुद के आश्चर्य के लिए लिखो।
• भीतर की नज़रों के अर्थपूर्ण सार को शब्दों के सागर में तैरते हुए तैयार करो।

• खोने को हमेशा के लिए स्वीकार लो।
• जीवन के पवित्र रूप में विश्वास करो।

• जो पहले से मन में पूर्ण हो, उस प्रवाह को बह जाने से रोकने के लिए संघर्ष करो।
• जब रुको तो शब्दों के बारे में मत सोचो, बल्कि उस दृश्य को और बेहतर करके देखो।

• हर दिन का ब्योरा रखो, अपनी सुबह की तारीख़ को उम्मीद के रंग से भरो।
• अपने अनुभव, भाषा और ज्ञान की गरिमा के बारे में कोई भय या शर्म मत रखो।

• दुनिया के लिए लिखो, ताकि वह आपके देखे दृश्यों को पढ़कर, हू-ब-हू देख सके।
• बुक-मूवी—शब्दों में दिखती फ़िल्म है, दृश्य शैली का अमेरिकी रूप।

• चरित्र की प्रशंसा कठोर, अमानवीय अकेलेपन में करो।
• भीतर से उभरता हुआ, जंगली, अनुशासनहीन, शुद्ध रूप से लिखा हुआ—ख़याल; जितना अजीब, उतना बेहतर।

• आप सब समय जीनियस होते हैं।
• सांसारिक फ़िल्मों के लेखक-निर्देशक स्वर्ग के फ़रिश्तों द्वारा प्रेरित और तैयार होते हैं।
जैक कैरुआक (1922–1969) एक अमेरिकी लेखक हैं। वह अपनी ख़ास लेखन शैली ‘स्ट्रीम ऑफ़ कॉन्शियसनेस’ के लिए जाने जाते हैं। उनके साहित्य में कैथोलिक धर्म, जैज़ संगीत, यात्राओं, रिश्तों, न्यूयॉर्क शहर की ज़िंदगी, बौद्ध धर्म, नशा और ग़रीबी जैसे विषय मिलते हैं। उनके लेखन और व्यक्तित्व ने उन्हें अंडरग्राउंड सर्कल्स में काफ़ी प्रसिद्धि दी और अन्य बीट जनरेशन लेखकों के साथ उन्होंने हिप्पी मूवमेंट को प्रेरित किया। हालाँकि वह हिप्पियों के कुछ राजनीतिक विचारों से सहमत नहीं थे। उनके काम ने रॉक बैंड 'द बीटल्स' और 'द डोर्स' के कई कलाकारों और बॉब डिलन पर गहरा प्रभाव डाला। बेहतर लेखन के लिए उनके बताए नुस्ख़ों को अँग्रेज़ी से हिंदी में अनुवाद करने के लिए यहाँ से चुना गया है


तूँ तूँ करता तूँ भया, मुझ मैं रही न हूँ।
वारी फेरी बलि गई, जित देखौं तित तूँ ॥

मेरा मुझ में कुछ नहीं, जो कुछ है सो तेरा।
तेरा तुझकौं सौंपता, क्या लागै है मेरा॥

कहत, नटत, रीझत, खिझत, मिलत, खिलत, लजियात।
भरे भौन मैं करत हैं, नैननु ही सब बात॥

जिस मरनै थै जग डरै, सो मेरे आनंद।
कब मरिहूँ कब देखिहूँ, पूरन परमानंद॥

माया मुई न मन मुवा, मरि-मरि गया सरीर।
आसा त्रिष्णाँ नाँ मुई, यौं कहै दास कबीर॥

माली आवत देखि के, कलियाँ करैं पुकार।
फूली-फूली चुनि गई, कालि हमारी बार॥

मेरी भव-बाधा हरौ, राधा नागरि सोइ।
जा तन की झाँई परैं, स्यामु हरित-दुति होइ॥
नैनाँ अंतरि आव तूँ, ज्यूँ हौं नैन झँपेऊँ।
नाँ हौं देखौं और कूँ, नाँ तुझ देखन देऊँ॥
मन मथुरा दिल द्वारिका, काया कासी जाणि।
दसवाँ द्वारा देहुरा, तामै जोति पिछांणि॥
जो तेरे घट प्रेम है, तो कहि-कहि न सुनाव।
अंतरजामी जानि है, अंतरगत का भाव॥
आद्यम थिएटर का सातवाँ संस्करण—राष्ट्रीय राजधानी क्षेत्र दिल्ली के मंडी हाउस स्थित कमानी सभागार में 11 और 12 जनवरी से शुरू होगा। आद्यम थिएटर—आदित्य बिड़ला समूह की एक पहल है, जो भारतीय रंगमंच को बढ़ावा देने के लिए प्रतिबद्ध है। यह थिएटर उत्सव प्रतिभाशाली कलाकारों को एक मंच प्रदान करता है और दर्शकों को उच्च गुणवत्ता वाले नाटक देखने का अवसर देता है।
फ़ेस्टिवल की शुरुआत अँग्रेज़ी उपन्यासकार मार्क हेडन की प्रशंसित कृति ‘द क्यूरियस इंसिडेंट ऑफ़ द डॉग इन द नाइट-टाइम’ के रूपांतरण के साथ होगी। जाने-माने रंगमंच निर्देशक अतुल कुमार द्वारा निर्देशित यह नाटक, मार्क हेडन के प्रशंसित काम को भारतीय परिवेश में फिर से प्रस्तुत करता है। मूल रूप से साइमन स्टीफ़ंस द्वारा मंच के लिए रूपांतरित, इस नाटक ने ओलिवियर पुरस्कार और टोनी पुरस्कार सहित कई पुरस्कार जीते हैं।

आद्यम थिएटर के सातवें संस्करण को लेकर निर्देशक अतुल कुमार ने कहा, “यह नाटक परिवार, रिश्तों और युवा व्यक्ति के जिज्ञासु मन की आंतरिक कार्यप्रणाली की बारीकियों को गहराई से दिखाने के लिए नवीनतापूर्वक तैयार किया गया है। यह मानवीय भावना, दृढ़ संकल्प और आशा—ऐसे गुण जो दर्शकों के दिलों को छू लेंगे—का जश्न मनाता है। यह नाटक दर्शकों को परिवार, रिश्तों और मानवीय भावनाओं के बारे में गहराई से सोचने पर मजबूर करेगा।”
यह कहानी पंद्रह वर्षीय बालक क्रिस्टोफर बोने के जीवन पर आधारित है, जो श्रीमती पिंटो के कुत्ते की मौत का सच उजागर करने के मिशन पर है।

इस नाटक में मुख्य भूमिका में अभिनेता धीर हीरा सहित कई कलाकार शामिल हैं। जैमिनी पाठक, दिलनाज ईरानी, शिवानी टंकसले, सलोनी मेहता, हर्ष सिंह, विदुषी चड्ढा और अभय कौल भी नाटक में प्रमुख भूमिका निभाते नज़र आएँगे।
नाटक का मंचन—शनिवार 11 जनवरी, 7:30 बजे और रविवार 12 जनवरी, 4:00 बजे और 7:30 बजे, कमानी सभागार, मंडी हाउस में होगा।
